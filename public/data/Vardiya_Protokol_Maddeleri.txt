İSTANBUL BOĞAZI
3. VARDİYA PROTOKOLÜ
(Son Revizyon Tarihi: 30 Ağustos 2025)
Madde 01: Vardiya giriş sıralaması, bir önceki vardiya çıkış sırasına sadık
kalınarak yapılan sıralama olup bu sıralama, her vardiya başında ve her
istasyon için ayrı ayrı hazırlanır. Örnek: İnciburnu vardiya sırası
hazırlanırken, önce İnciburnu’nda vardiyadan çıkanlar sıralanır. Bir önceki
vardiyada sıra başı olan, vardiyaya önce girer. Aynı şekilde Büyükliman’da
vardiyadan çıkanların sıralaması yapılır ve bu sıralama İnciburnu sırasının
sonuna eklenir. (Her ne kadar istisnai bir durum olsa da, gerektiğinde
Büyükliman vardiya sırası da yukarıdaki prosedürün Büyükliman istasyonuna
uyarlanması ile yapılır)
Madde 02: Kılavuzlu gemilerin birbirini geçme durumu, vardiya sıralamasını
değiştirmez. Örnek: Bir kılavuz, Boğaz etabını önündeki üç gemiyi geçerek
tamamlasa dahi, diğer etabına yine ilk listedeki eski yerinde devam eder.
Madde 03: Vardiya girişlerinde yeterli sayıda gemi olmaz ise, gemi sayısı
kadar kılavuz kaptan baştan sıralanır, kalanlar takviye gider. Bu sebeple
kılavuz kaptanlar, vardiya girişlerinde istasyona geliş saatini geciktirmez. Her
an değişen takviye pozisyonları için bu durum son derece önemlidir ve
titizlikle uyulmalıdır. Bu ehemmiyet, vardiya içerisinde herhangi bir yönde
trafiğin açılması durumunda da geçerlidir.
Madde 04: (Sadece) Vardiya girişlerinde takviye giden kılavuz kaptanlar,
takviye gittikleri istasyonda, vardiyaya o istasyondan giren kılavuz
kaptanların arkasına, gemi ile gitmiş / gidecek olanların önüne geçerler.
Madde 05: Vardiya içerisinde takviye giden kılavuz kaptanlar, takviye
yapılan istasyondaki kılavuz kaptanların sonuna geçerler. Sıra, değişmeden
aynı şekilde devam eder. Fakat herhangi bir sebeple, (aralıksız) üst üste 2
takviyeye gitmek durumunda kalan kılavuz kaptanlar, gittikleri istasyonda
sıra başına geçerler.
Madde 06: Takviye ihtiyacı var gibi gözüken fakat takviye yapılmadan da
gemi planlamasının aksamadan işletilebileceği durumlarda, takviyesiz
çözüm yoluna öncelik verilir ve böyle bir durum oluştuğunda, “Herkese Eşit
Gemi Sayısı” kuralına bakılmaksızın, ihtiyaç duyulan istasyonda hazır
bulunan kılavuz kaptanlar görevlendirilir. Örnek: Kuzey-Güney gemi
trafiğinin 10 adet kılavuzlu gemi sonrası kapanacağı bir durumda, aynı
vardiyada daha önce takviye yapmış 10 kişilik ilk grup Büyüklimanda
bulunuyor iken, ikinci 10 kişilik grubun İnciburnu’ndan takviye gelmesi
yerine, halihazırdaki Büyükliman’da bulunan 10 kişilik ilk grubun gemilere
yönlendirilmesi tercih edilir.
Madde 07: Sıra konusu ile ilgili becayiş yapılması durumunda; becayişi
yapan kılavuz kaptan, becayiş yapılan kılavuz kaptanın sırasına girer.
Madde 08: Normal senelik izin kullanan kılavuz kaptan, vardiyaya sıra başı
olarak girer. (Ayrıca, minimum 2 gün, yani bir vardiyalık “sendika izni”
kullanan kılavuz kaptan da, ilk vardiyaya sıra başı girer)
Madde 09: Baş Kılavuz Kaptan’dan idari izin isteyen ve vardiya bitiminden
önce istasyondan ayrılan kılavuz kaptan, sonraki vardiyada sıra sonu olur.
Madde 10: Vardiya içerisinde kısa süreli (saatlik) izin kullanan kılavuz
kaptan, döndüğünde eğer sırası geçmişse, bulunduğu istasyonda sıranın
sonuna geçer, sırası geçmemişse kendi sırasında devam eder.
Madde 11: Bir gemiye giden kılavuz kaptan, herhangi bir sebepten dolayı (arıza, yetersizlik, çarmıh, pervane vb.) gemiyi reddettiğinde, gemiye çıkılmamış ise, ERP'de "Hizmet Verilemedi" seçeneğini işaretler ve vardiya sıra düzenini bozmamak adına aşağıdaki kurallara göre hareket eder:
• Pilot botunda tek kılavuzsa, reddettiği geminin arkasından gelen ilk kılavuzlu gemiye çıkar ve istasyona dönmeksizin görevine devam eder. Başka kılavuzlu gemi yoksa İstasyona döner ve istasyondaki sıranın başına geçer.
• Pilot botunda başka kılavuzlar varsa, pilot botu içindeki sıranın sonuna geçerek, bottaki pilotlar arasında son kılavuzlu gemiye çıkar ve istasyona dönmeksizin görevine devam etmiş olur. Başka kılavuzlu gemi yoksa İstasyona döner ve istasyondaki sıranın başına geçer.
《☆》Gemiye çıkılmış ise, standart şekilde "Bill" düzenlenir (iş yapılmış sayılır), sıra değişmez.
Madde 12: İhtiyaç duyulması halinde, ihtiyaç duyulan istasyondaki,
vardiyaya en son dahil olan, Türk Boğazları Ehliyetine sahip 2 kılavuz
kaptan, All the Way (AtW) sırasının başı kabul edilir. AtW etaba çıkması
gereken kılavuz kaptan, vardiyamızdan bir kılavuz kaptan ile AtW sırasını
becayiş edebilir. Kendi isteğiyle AtW giden kılavuz kaptanın AtW sırası
değişmez. AtW etaba giden kişi, sırasını savmış olur.
Madde 13: AtW etaptan gelen kılavuz kaptanlar, istasyona döndüklerinde
vardiya sırasının sonuna geçerler.
Madde 14: Vardiya çıkış günü, ihtiyaç duyulması halinde, baş kılavuz
kaptanın planlaması ile uygun durumda bulunan bir kılavuz kaptan, öğlen
12:00’ye kadar Büyükliman İstasyonunda nöbetçi olarak bulunur.
Madde 15: “Gemilere Angaje Olma Durumu”, yaklaşan bir geminin 5 mil
sınırına girmesinden itibaren uygulanmaya başlar. Örnek: Trafik Güney’den
Kuzey’e devam etmekte iken, Kuzey’den beklemesiz geçiş kapsamında olan
bir gemi 5 mil sınırına girdiğinde; o esnada Büyükliman 1. Sırada olan
kılavuz kaptan gemiye angaje olur.
Madde 16: Takviye yapılacağı zamanlarda veya takviye esnasında, gemiler
5 mil sınırına girdiğinde sıra başındaki kılavuz kaptanlar, sırasıyla ilgili
gemilere angaje olurlar.
Madde 17: Boğaz içerisinde arıza yapan kılavuzsuz gemiye gitme,
demirden acil gemi kaldırma, Haydarpaşa’dan kalkan gemiye katılma … gibi
acil ve/veya ekstra bir durum oluşması halinde, “Angaje Olma Kuralı” uygulanmaz.
Böyle durumlarda, acil & ekstra durum içerisindeki gemiye yönlendirilecek
kılavuz, Baş Kılavuz Kaptanın bilgisi dahilinde gözcüler tarafından belirlenir,
bu husus ile ilgili görevli personele müdahalede bulunulmaz.
Madde 18: “Etap Olmasa da” sadece demirleme veya sadece demirden
gemi kaldırma manevralarına gidenler iş yapmış sayılır ve istasyona
döndüğünde, eğer istasyona geliş varsa, en son gelenin arkasına, eğer
istasyondan gidiş varsa, mevcut sıranın sonuna geçerler. (Kuzey-Güney
Etap sonrası A Demir Bölgesi’ne giden Yolcu Gemilerinde, geminin demir
attığı saat baz alınarak sıraya girilir)
Madde 19: Gemiye katılış sürecinde, (Pilot mevkiinde) gemilerin birbirlerini
geçmesi halinde, botun hangi gemiye önce gideceği hususunda, sıralamayı
yapan ve uygulayan görevli personele “Emniyet tedbiri konuları hariç olmak
üzere” müdahalede bulunulmaz. Gemilerin birbirini geçmesi yani yaklaşan
gemilerin kendi aralarında sıralarının değişmesi durumlarında gemiye
binişler, listedeki standart vardiya sırasına göre yapılır. (Junior Kılavuz
sınırlamaları hariç tutulmak üzere, gemilerin değişmesi normal karşılanır)
Madde 20: Kıdem esaslı fikir belirtme, seçim yapma veya vardiyadan daimi
olarak ayrılan kılavuz kaptanın kamarasına geçme konularında, sıralama,
kılavuzluk hizmeti kıdemine göre değil, “3. Vardiya Kadrosuna Aktif Giriş
Kıdemi (ordino tarihi)” gözetilerek yapılır. Öncelik, teamüller gereği Baş Kılavuz ve Baş
Kılavuz Vekilinden başlamak üzere, 3.Vardiya ana kadrosundaki en eski
kılavuz kaptanda olur. Vardiyaya aynı gün dahil olan yeni kılavuz kaptanlar,
önceki kıdemleri ne olursa olsun eşit kabul edilir ve vardiya içi kıdem
sıralarını kura ile belirler. Stajyer kılavuz kaptanlar, ehliyetlerini alıp aktif
görev başlangıçlarına göre kıdem sırasına eklenir, eşitlik durumunda kura
çekilir.
Madde 21: Etap + Demirleme, Etap + Yanaşma gibi tek seferde iki iş yapan
kılavuz kaptanlar, istasyona geldiğinde sıra sonuna geçer.
Madde 22: Gemiden ayrılışlarda Pilot Botu, Kuzey’de Kavak Burnu’nu
bordalayan gemiyi, Güney’de Dolmabahçe Sarayı’nı bordalayan gemiyi
(iskelebaşı yapmadan) bekler. Yaklaşan gemiler, belirtilen referans
noktalardan daha önce bir pozisyonda ise, bot beklemeksizin iskele başı
yapar. Kötü hava / deniz şartlarında bu madde geçerliliğini yitirir, sadece Baş
Kılavuz Kaptanın talimatı doğrultusunda hareket edilir. (Bu madde için,
Kuzey’de İstasyon hizası, Güney’de Ahırkapı Feneri hizası rutin gemiden
ayrılma pozisyonu olarak düşünülmüştür)
Madde 23: Gemiden ayrılışlarda, gemiler mümkün olduğunca borda
bordaya bırakılmaz. Bu durumun oluşmaması için gereken tedbir önceden
alınır.
Madde 24: Vardiya çıkış günü (kuzeyden güneye gelirken) saat 10:00'a kadar İnciburnu Kılavuzluk İstasyonunda sürekli 1 kılavuz kaptan nöbetçi olarak bekler.
İstasyona sonra gelen her kılavuz kaptan kendisinden önce gelen kılavuz kaptandan çıkış nöbetini devralır.
Çıkış nöbetini devreden kılavuz kaptan vardiyadan ayrılabilir.
Bu şekilde çıkış günü nöbeti bütün kılavuzlar arasında paylaşılmış olur.
Madde 25: Vardiya çıkış günü, diğer vardiyanın giriş saati gelmeden, son
gemisini, diğer vardiyadan başka bir pilota veren kılavuz kaptan, iş yapmış
kabul edilir. Bu durum, “Herkese Eşit Sayıda Gemi” kuralı kapsamında
değerlendirilmez, sonraki vardiyada kendi sırasına girer, sıra başı olmaz.
Madde 26: Kıdemsiz (Junior) kılavuz kaptan gemi planlaması, “İlk 3 ay 150
metreye kadar, ikinci 3 ay 200 metreye kadar, üçüncü 3 ay 250 metreye
kadar, dokuzuncu ay sonunda da sınırsız” şekilde yapılır. Bu planlama, Baş
Kılavuz Kaptan’ın inisiyatifinde olup gerek görüldüğü takdirde belirtilen süreler
esnetilebilir.
Madde 27: Kıdemsiz (Junior) kılavuz kaptanların gemi alış sırası yapılırken
veya gemiye binişlerinde binecekleri gemi boyut / tonaj olarak kendilerine
uygun olmayan bir gemi çıktığında, bu kılavuzlar ön sıra - arka sıra fark
etmeksizin kendilerine en yakın taraftaki uygun gemiye yönlendirilirler, eşitlik
olması durumunda öncelikli tercih ön sıradaki gemiler olur. Gemisi
değiştirilen kıdemsiz (Junior) kılavuz kaptanlar, yeni girdiği sırasında
vardiyasına devam eder, eski yerine geçmez.
Madde 28: Takviye grubu ile birlikte gitmek yerine, takviyeye herhangi bir
pilotun yanında yolcu olarak giden kılavuz kaptan, gittiği kılavuzluk
istasyonuna erken veya geç varmış sayılmaz, kendi sırasında devam eder.
Madde 29: Yaz izin dönemi, okulların kapanacağı tarihin bir hafta öncesi ile
açılacağı tarihin bir hafta sonrası aralığını kapsar. Yaz dönemi izinleri, her yıl
Mart Ayının ilk haftası, önce talep toplama, sonrasında çakışma oluşur ise
de kura aşamaları ile netleştirilir. Aynı anda kaç kişinin izne çıkabileceğine
Baş Kılavuz Kaptan karar verir. Bir kişi normal şartlarda yaz döneminde en
fazla 2 parça yani 2 vardiya izin kullanabilir. Kılavuz kaptanlar, kendi
aralarında izin periyotlarını becayiş yapabilir. Bir kişi, planlamanın netlik
kazanmasına müteakip, iznini iptal etmek istediğinde gecikmeden ön bildirim
yapmakla yükümlüdür. Planlı izin başlangıcının 15 gün öncesine kadar ön
bildirim yapmayanlar (iznini iptal etmeyenler), belirttiği tarihe izin yazmak
mecburiyetinde kalır.
Madde 30: Acil durumlar haricinde, Baş Kılavuz Kaptan dışında kimse, gemi
planlaması için VTS’i arayamaz.
Madde 31: Vardiyanın son günü, özel bir durum yoksa, saat 09:00’da
Büyükliman’dan İnciburnu’na araç servisi kalkar.
Madde 32: Gözcü arkadaşlarımızla olan iş ilişkileri telefonla yapılır. Çalışma
saatleri sırasında gözcülerin dikkatlerini dağıtmamak adına, acil durumlar
haricinde gözcü kulesine çıkılmaz, aşağıdan yukarıya bağırarak gözcüler ile
iletişim kurulmaz.
Madde 33: Kumanya paraları her ayın başında, 3.Vardiya kumanya
sorumlusunun yönlendirmeleri doğrultusunda, hesaba EFT yöntemi ile
toplanır. Yapılacak alımların aksamaması için ödemeler geciktirilmez.
Madde 34: İstasyonlarda, araba ve pilot motorlarında, toplu yaşam ve
nezaket kurallarına uyulur. Herkes, saygı - sevgi - hoşgörü ve iyi niyet
çerçevesinde hareket eder. Salonlarda sigara içilmez, gürültü yapılmaz.
Madde 35: Baş Kılavuz Kaptan, vardiya içi uygulamalarda her türlü inisiyatife
sahip olup, rutin zamanlarda ve Baş Kılavuz Kaptanın aksini istemediği
durumlarda, bu protokoldeki maddeler daimi olarak geçerlidir.
Madde 36: Protokolde belirtilen konular, sadece belli başlı durumları
kapsamakta olup bu başlıkların haricinde muhtemel birçok ekstra durumun
ortaya çıkması kaçınılmazdır. Bu gibi ekstra durumlarda çözüm için Baş
Kılavuz Kaptana danışılır.
Madde 37: Bu protokoldeki yazılı maddeler, vardiya içi uygulamaların
standardizasyonu ve herkesin her durumda eşit haklara sahip olması ilkesi
düşünülerek hazırlanmış olup İstanbul Boğazı 3.Vardiyadaki çoğunluğun
onayı doğrultusunda uygulamaya konulmuştur.
Yürütmekte olduğumuz bu ekip çalışmasında, Hizmet Kalitesi, İş Huzuru,
İş Barışı, Ekip Ruhu, Kurumsal İmaj ve Profesyonellik gibi bizi biz yapan
değerlere sahip çıkmanın önemini bir kez daha hatırlatır, hepimize kazasız
belasız, iyi çalışmalar dileriz.
Allah Selamet Versin…
